---
title: "HTML - სურათები - თავი 5"
date: "2023-07-23"
author: otarza
---

დროა HTML დოკუმენტები კიდევ უფრო სახალისო და მრავალფეროვანი გავხადოთ და ვისწავლოთ როგორ გამოვიყენოთ სურათები.

## რა არის სურათი?
სურათი არის უბრალოდ ფაილი რომელიც შეიცავს გრაფიკულ ინფორმაციას და შესაბამისი პროგრამით გახსნის შემთხვევაში ეკრანზე იხატება სურათი. 


HTML - ში გვაქვს `<img>` ტეგი რომელიც საშუალებას გვაძლევს ნებისმიერი სურათი გავხსნათ და დავხატოთ ჩვენს ვებ დოკუმენტში. 

## საინტერესო ფაქტი
პირველი ფოტო რომელიც ინტერნეტში გამოქვეყნდა ეკუთვნოდა ბენდს სახელად "Les Horribles Cernettes". ბენდი პაროდიულ სახეს ატარებდა და ის CERN - ის თანამშრომლებმა შექმნეს:

![Les Horribles Cernettes](/courses/html/les-horribles-cernettes.webp)

უფრო ვრცლად ბენდის შესახებ ინფოს შეგიძლიათ [გაეცნოთ აქ](https://www.bbc.com/future/article/20160224-the-unlikely-photo-that-kickstarted-the-social-internet)

## HTML სურათების სინტაქსი
აქამდე რამდენჯერმე ვახსენეთ სურათები, შენთვის უკვე ნაცნობია რომ `<img>` ტეგი გამოიყენება სურათის შესაბამისი HTML ელემენტის ჩასაწერად. 

**img** ელემენტი განსაკუთრებულია! - სხვებისგან განსხვავებით მას არ აქვს დამხურავი ტეგი რადგან ის არ შეიცავს რაიმე ტიპის კონტენტს. მისი დანიშნულება მხოლოდ სურათის მისამართის მითითება და მისამართიდან ჩატვირთულ სურათს ბროუზერი პირდაპირ ხატავს ეკრანზე. 

სურათის ელემენტს 2 მნიშვნელოვანი ატრიბუტი აქვს **src** სადაც ვწერთ სურათის ფაილის მისამართს და **alt** სადაც ვწერთ ალტერნატიულ ტექსტს - როგორც წესი სურათის აღწერას ისეთი სიტუაციებისთვის როცა სურათის ჩატვირთვა ვერ მოხერხდა რაიმე პრობლემის გამო. 

მაგალითი:
```html
<img src="myimage.jpg" alt="A description of the image">
```

## HTML სურათის ზომები
ყველა სურათს აქვს სიგრძე და სიგანე, თუმცა HTML დოკუმენტის შექმნისას ხშირად ხდება ისე რომ სურათისთვის ზომის მითითება გვჭირდება რომ ზუსტად ისე ჩაჯდეს გვერდზე როგორც ჩვენ გვინდა. ამიტომ `<img>` ტეგში შეგვიძლია მივუთითოთ კიდევ 2 დამატებითი ატრიბუტი **width** და **height** რომლებიც სურათის ზომების გასაკონტროლებლად გამოიყენება. 

მაგალითი:
```html
<img src="myimage.jpg" alt="A description of the image" width="500" height="600">
```


## HTML სურათები როგორც ბმულები
ახლა ძალიან მნიშვნელოვან საკითხს შევეხებით. თურმე შესაძლებელია რომ HTML ელემენტები ერთმანეთთან კომბინაციაშიც გამოვიყენოთ. მაგალითად თუ გვსურს რომ სურათზე დაკლიკებისას რაიმე მისამართი იხსნებოდეს, ამისთვის შეგვიძლია `<a>` და `<img>` ელემენტების კომბინაცია გამოვიყენოთ და სურათი გადავაქციოთ ბმულად. 

სხვა სიტყვებით რომ ვთქვათ,შეგვიძლია `<a>` ელემენტის კონტენტად, ტექსტის მაგივრად `<img>` ელემენტი ჩავსვათ.

მაგალითი:

```html
<a href="https://www.example.com">
  <img src="myimage.jpg" alt="A description of the image">
</a>
```

დაიმახსოვრე! თანამედროვე ვები იმითაა მრავალფეროვანი რომ ვებ დეველოპერები, HTML ელემენტებ, ვიყენებთ ძალიან ბევრნაირი კომბინაციით და ეს ძალიან მძლავრი ტექნიკაა ჩვენს ხელში. 

## დავალებები
1. შექმენი ახალი HTML ფაილი და მასში გამოიყენე სურათეების შესაბამისი ელემენტი ამ თავში განხილული ყველა თვისებითა და კომბინაციით. 
1. დაამატე სურათი შენს ვებ-გვერდზე და შეუცვალე სიგრძე და სიგანე. სცადე ზომების რამდენიმე ვერსია და დააკვირდი რგორ იცვლება შედეგი. მინიშნება: თუ სურათები გაგეწელა, სცადე მხოლოდ სიგრძის ან მხოლოდ სიმაღლის მითითება და დააკვირდი რა მოხდება.
1. შექმენი სურათი რომელზე დაკლიკების დროსაც გაიხსნება https://www.bitcamp.ge.